<p><strong>Nuus - Manie - Soos ek dit sien - Gekoördineerde ramphulp</strong></p>
<p>Die droogte oor groot dele van die land het die beste en, in sommige gevalle, slegste in mense na vore gebring. Manie is bewus van die tientalle groothartige skenkings deur boere, sakelui en die publiek, maar ongelukkig is daar ook diegene wat die situasie vir eie gewin probeer uitbuit.<br />
Daar is die anonieme weldoeners wat plaaskinders se skool- en koshuisgeld betaal, die oproepe van voerskenkings, opbetaalde rekeninge wat talle boere al van die plaaslike landbou-onderneming se bestuurder ontvang het. Aan die ander kant is daar ongelukkig ook ’n hand vol mense wat nie ’n greintjie onbaatsugtigheid huisves nie, maar eerder die nood van ander gebruik om hul eie klein koninkrykies te vestig of bekendheid – hoe twyfelagtig ook al – te verwerf.<br />
Die gesegde “die een se dood is ’n ander se brood” is duidelik ter sprake as ’n mens kyk na die skelms wat op verskeie maniere munt slaan uit die voortslepende droogte en die verskaffing van droogtehulp aan desperate boere – sommige van hulle meer blatant as ander.<br />
Afgesien van die feit dat dié skurke mense wat reeds op hul knieë is nou ook uitbuit en die laaste paar sente uit hulle wurg, is daar diegene wat die wêreld onaangenaam maak vir dié mense wat sonder agenda en met ’n houding van verwagtinglose blymoedigheid saamspan om droogtehulp aan boere te verskaf.<br />
Manie wonder hoe lank dit gaan duur voordat iemand vorentoe gaan tree om beheer van dié situasie te neem voor die mense wat bereid is om skenkings te doen, besluit dit is nie die moeite werd wat daarmee gepaardgaan nie. Tog is die georganiseerde landbou goed gerat om skenkings te koördineer.<br />
Manie is bekommerd oor die “ons droogte is erger as julle s’n”-mentaliteit wat kan ontstaan vanweë ’n gebrek aan nasionale ontledings- en kommunikasiestelsels. Die veiligste raad wat Manie aan voornemende skenkers kan gee, is om deur die gevestigde en toerekenbare strukture van die georganiseerde landbou te werk – veral omdat dit sulke diep wortels op plaas- en distriksvlak het om presies te weet wat die omstandighede van elke boer is.<br />
’n Kontantskenking in die rekeninge wat behoorlik geoudit word, is amper die beste, maar ook goeie voer, anders plaas jy ’n verdere las op boere wat dalk nie ’n hamermeul of geld het om middele te koop om die voer verteerbaarder te maak nie.<br />
Manie vrees ook ons land se voorste ekoloë, veld- en onkruidkenners sal, ná die reën kom, moet gereedstaan om die balans te help herstel as al die veldvreemde sade wat saam met voerbale gekom het, ontkiem. <br />
Daar bestaan reeds kommer oor watter onkruid en indringers saam met geskenkte voer kan insluip, maar dit moenie die indruk wek dat almal ’n gegewe perd in die bek wil kyk nie.<br />
<br />
’n Wet uit die Middeleeue<br />
In watter progressiewe regstaat kan sommige mense hulle tot die hof wend as hulle grondwetlike regte aangetas word, maar ander moet hulle berus by die besluit van een persoon wat in ’n amps­posisie gebore is?<br />
Blykbaar in Suid-Afrika. Dít vanweë pres. Cyril Ramaphosa se onverklaarbare besluit om op 28 November die wetsontwerp op tradisionele en Khoisanleierskap (TKLB) te bekragtig.<br />
Voorbeelde van hoe bewoners van kommunale grond se regte daagliks vertrap word, is legio: Miljarde rande se mynheffings in die ryk platinumgebiede wat vir huise, skole en klinieke bedoel was, maar wat ongeoudit in koninklike bankrekenings bly lê.<br />
Die naakte staatsintimidasie waaraan inwoners van die Xolobeni-distrik in die Oos-Kaap al jare lank onderwerp word omdat ’n Australiese mynmaatskappy die strande daar wil kom omdolwe en Sanral vir hulle ’n gerieflike tolpad (waarvan die presiese ligging nog geheim is) daarheen wil bou. Of dalk die talle inwoners van die ou Zoeloeland wat van hul voorvadergrond afgeskop kan word onder huurkontrakte wat sonder konsultasie deur die Zoeloekoning se Ingonyama-trust op hulle afgedwing is.<br />
Boonop was die openbare deelnameproses vir dié wet onbehoorlik gejaag. ’n Waarnemer van die sentrum vir grond en verantwoordbaarheid (LARC) het uit een van dié verhore getwiet toe inwoners wat ’n voorlegging wou doen, stilgemaak is sodat die hoofmanne húl kant van die saak kon stel.<br />
Die sentrum wys in ’n verklaring daarop dat twéé panele kundiges reeds gewaarsku het dat die wet fundamentele grondwetlike regte ondergrawe – die verslag van die hoëvlakpaneel onder oudpres. Kgalema Motlanthe én vanjaar se verslag van die adviespaneel oor grondhervorming, wat Ramaphosa self aangestel het. Die wet ondergrawe verblyfregte wat in die Grondwet gewaarborg is en verwater die burgerlike regte van die 18 miljoen mense wat in voormalige tuislandgebiede woon.<br />
“Die wetsontwerp voorsien dat tradisionele leiers en -rade ooreenkomste met beleggingsmaatskappye kan onderteken sonder om eers die toestemming van dié wie se grondregte regstreeks geraak word, te verkry. Geen vorige wet in die landsgeskiedenis, selfs onder kolonialisme en apartheid, het tradisionele leiers in staat gestel om mense van hul grondregte te ontneem sonder hul toestemming óf onteiening nie,” sê die sentrum in ’n verklaring.<br />
Die feit dat hierdie wet nou ook die Khoisanleierskap insluit, beteken inwoners van tradisionele Khoisangrond se regte word op soortgelyke manier bedreig.<br />
En van waar die haas om die wet op die wetboeke te kry?<br />
Die LARC wys daarop dat talle bestaande beleggingsooreenkomste, spesifiek vir mynbedrywighede, op twyfelagtige regsgronde rus omdat die tradisionele rade wat hulle onderteken het, nie voldoen het aan vereistes om vroue en verkose lede in te sluit nie. Die wet probeer om die gevolge van sulke gebreke te verwyder waar tradisionele rade weier om te “transformeer”.<br />
Verder het twee rigtinggewende hofuitsprake in 2018 benadruk dat inwoners van kommunale grond se verblyfreg slegs ontneem kan word met hul toestemming óf ná ’n behoorlike, wettige onteieningsproses.<br />
Die implikasie van só ’n wet vir die toekoms van Suid-Afrikaanse landbou is ysingwekkend. Van die vrugbaarste grond in die land is in kommunale gebiede geleë.<br />
Op talle plekke word reeds suksesvolle kommersiële boerderye bedryf. Gestel nou maar die hoofman wat sy goedkeuring vir die boerdery gegee het, word opgevolg deur een wat eerder ’n casino of ’n myn op daardie grond wil bou?<br />
Tot wie rig jy betoë om jou onderneming én voedselsekerheid te beskerm? Rig jy dit aan die raad wat onderhewig is aan daardie hoofman, wat geen belang het<br />
by die voortbestaan van die boerdery nie?<br />
Die enigste ligpunt in hierdie nagmerrie is dat dié wet waarskynlik tot in die Grondwethof beveg sal word. Hoeveel skade dit in die tussentyd sal aanrig, sal net die tyd ons leer.<br />
<br />
Baie reën<br />
Ná die baie reën in die Pretoria-omgewing in Desember het ’n vriend raad gesoek: “Wat spuit mens op jou mielies om die babers weg te hou?”<br />
<br />
<strong>Spotprent</strong></p>
<p><strong>Fred Mouton</strong></p>
<p>Sien tydskrif<br />
<br />
Bladsy 12 - 13</p>
